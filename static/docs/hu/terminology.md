# Terminológia

Az oldalon és a leírásokban is számos szakkifejezés van használatban. Egy részük mindenféle variánsra kiterjed, míg mások csak bizonyos játékokban fordulnak elő. De az is előfordul, hogy egy-egy kifejezést máshogy értelmeznek a különféle sakkváltozatokban (ilyen pl. a patthelyzet). A játékspecifikus kifejezésekről (amelyek más játékokban nem fordulnak elő) az adott játék leírásában olvashatsz.

# "Sakkvariánsok"

Valószínűleg a legfontosabb azt tisztázni, hogy mik is azok a sakkvariánsok. Az olyan játékok, mint a Sakk960 vagy a Crazyhouse, egyértelműek sakkvariánsok, hiszen a standard sakk változatai. Azonban az olyan regionális játékokat, mint a xiangqi, janggi vagy a makruk, szintén "sakkvariánsnak" hívunk és ez zavaró vagy megtévesztő lehet.

*"Mi a sakkvariáns?"* címmel jelent meg egy írás a chessvariants.com oldalán (angol nyelven): ["What is a chess variant?"](https://www.chessvariants.com/what.html). Eszerint sakkvariánsoknak azokat a stratégiai játékokat nevezzük, amelyek az ősi [csaturangából](https://hu.wikipedia.org/wiki/Csaturanga) eredeztethetők, melyekben a játékosok felváltva lépnek, a figurák különbözően mozognak, és ahol a cél az ellenfél királyának mattolása. Habár a keleti (ázsiai) sakkjátékok nem a nyugati sakkból erednek, mégis egy közös őstől származnak és mindegyik játék neve "sakkot" jelent. Ilyen értelemben tehát a sakkvariáns elnevezésben a "sakk" inkább a "sakkszerű" játékot jelenti, mintsem a [Nemzetközi Sakkszövetség](https://hu.wikipedia.org/wiki/Nemzetk%C3%B6zi_Sakksz%C3%B6vets%C3%A9g) által is koordinált "standard" sakkot. 

# Bábuk

**Tündér figurák** - Az olyan bábukat, melyek a hagyományos sakk készletben nem szerepelnek, *tündér* figuráknak nevezzük (angolul: fairy pieces). Ha például a kínai sakkból (xiangqi) átvett ágyút a hagyományos sakkban felhasználjuk (lásd pl. a *Shako* nevű variánst), akkor abban az ágyú egy tündér figurának számít, míg a kínai sakkban az a hagyományos készlet része. Érdemes azt is megjegyezni, hogy az ilyen figuráknak több nevük is lehet, mert másképp nevezik őket egy-egy variánsban. Jó példa erre pl. az érsek/bíboros (Archbishop/Cardinal) vagy pl. a kancellár/marsall (Chancellor/Marshall). A tündér figurákból több tucat létezik (illetve azok különféle neveit és variációt tekintve több száz)

## A bábuk osztályozása

A bábukat háromféle osztályba soroljuk:

**Vonal bábuk (Riders)**: olyan bábuk, melyek akárhány mezőt tudnak lépni egy vonalban. Ilyenek pl. a bástya és a futó.

**Ugró bábuk (Leapers)**: olyan bábuk, melyeket nem lehet blokkolni, mert az útjukban álló bábukat át tudják ugrani. Ilyen pl. a huszár.

**Bakugró bábuk (Hoppers)**: olyan bábuk, melyek csak egy bábut átugorva tudnak lépni/ütni. Ilyen pl. a koreai sakkban (janggi) az ágyú.

A fenti típusokat kombinálva nagyon sokféle bábu létezik. Például a hagyományos sakkban a vezér a bástya és a futó kombinációja. A kínai sakk ágyúja egy vonal bábu és egy bakugró bábu kombinációja (lépni tud ugrás nélkül, de ütni csak átugrás után tud).

# Játékidő

A játékidő meghatározása azt a cél szolgálja, hogy a játék ne nyúljon túl hosszúra azért, mert egy játékos túl sokáig gondolkozik egy-egy lépésen.

Általában háromféle időmérési módszer van használatban:

1. **Többletidő (Increment)** - Minden lépés után az adott játékos idejéhez egy előre meghatározott többletidő (például 15 másodperc) adódik hozzá. A *10+15* például azt jelenti, hogy játékosonként 10 perc áll rendelkezésre, és mindkét játékos 15 másodperc többletidőt kap minden lépése után.

2. **bjójomi (byo-yomi)** - Amikor egy játékos ideje letelik, akkor következik a bjójomi (visszaszámlálás), azaz onnantól mindig egy fixen meghatározott ideje marad egy-egy lépésre (pl. 30 másodperc). Ha lép, akkor ez az idő újra rendelkezésre áll majd a következő lépésben, ha kifut az időből, akkor elveszíti a játszmát. Több periódus is lehet a bjójomi során (pl. a koreai sakkban). A *10+3x30(b)* jelzés azt jelenti, hogy egy játékosnak 10 perc áll rendelkezésére, ha ez az idő letelt, akkor az adott játékosnak mindhárom periódusban 30 másodperce marad a lépésre. 3 periódus esetén a játékos kétszer kifuthat a időből és csak akkor veszít, ha a harmadik (utolsó) periódusban is letelik az ideje.

3. **"Hirtelen halál"** - Nincs extra idő. Ha a normál játékidőből kifut egy játékos, azonnal veszít.

# Általános fogalmak

**Világos, Sötét** - A készletben lévő bábuk színe. Nem minden variánsban fehérek és feketék, illetve valamilyen világos és sötét árnyalatúak a bábuk. A koreai sakkban például piros és kék színűek, míg a kínai sakkban piros és fekete színűek.

**Sakk** - A király ütésben van, ezt a veszélyhelyzetet el kell hárítani (ellépéssel vagy egy másik bábu által történő blokkolással).

**Sakk-matt (Matt)** - A király ütésben van, ezt a veszélyhelyzetet nem lehet elhárítani semmilyen módon, a játszma ezzel véget ér.

**Patt** - A király nincs ütésben, de nincs szabályos lépése (nem léphet, mert akkor sakkban lenne). A standard sakkban ez döntetlen, más esetekben (pl. a kínai sakkban) a patthelyzetben lévő játékos veszít.

**Lépésismétlés** - Amikor ugyanazok a lépések ismétlődnek többször egymás után (pl. egy bábu üldöz egy másikat). A különböző variánsokban erre különböző szabályok vonatkoznak, továbbá szövetségtől is függhet, hogy mik az erre vonatkozó szabályok.

**Örökös sakk** - A király sakkot kap, amiből ellép, majd megint sakkot kap, megint ellép, és így ismétlődik tovább. A szabályok erre vonatkozólag is eltérőek a különböző játékok illetve szövetségek esetében.

**Játszmajegyzés** - Egy rendszer, amivel a bábuk pozícióját a táblán, illetve a lépéseiket jegyzik fel. Többféle módszer létezik (egy variánson belül is).

**Standard Algebrai Lejegyzés (SAN)** - A sakkban használatos jegyzésmódszer. Minden lépés a bábu nevének rövidítésével (kivéve a gyalogok esetében) és célmező koordinátájával van lejegyezve. 

**Lépés** - A sakkban *egy* lépésnek számít, amikor mindkét játékos lépett egyet. Ezzel ellentétben pl. a japán sakkban (sógi) mindkét játékos lépése külön lépésnek számít.

**Behozás / Visszahelyezés** - A leütött bábuk saját bábuként visszahelyezhetők a táblára. A visszahelyezés lépésnek számít. Behozási lehetőség például a Crazyhouse nevű sakkvariánsban van, ami a japán sakkból (sógi) vette át ezt a szabályt.

**Átváltozási zóna** - A tábla olyan területe, ahol a bábuk átváltozhatnak (átalakulnak más figurává). A sakkban ez az utolsó sor a gyalogok számára, a sógiban viszont ez az utolsó három sor (és a sógiban szinte az összes bábu átváltoztatható).

# Taktika

**Villa (Fork)** - Más néven kettős támadás. Leginkább a huszár (ló) támad egyszerre két bábut, de még a gyalog is képes lehet rá.

![Villa ábra](https://github.com/gbtami/pychess-variants/blob/master/static/images/CVariantsGuide/Fork.png)

**Kötés (Pin)** - Amikor egy bábu ütésben van, de nem léphet el, mert azután üthetővé válna a mögötte lévő, értékesebb bábu. Gyakran a királyt védő bábuknál fordul elő. Csak a vonal bábuk (bástya, futó, vezér) képesek kötést előidézni.

![Kötés ábra](https://github.com/gbtami/pychess-variants/blob/master/static/images/CVariantsGuide/Pin.png)

**Áthatoló kettős támadás (Skewer)** - Hasonló a kötéshez, de itt az értékesebb bábu áll a kevésbé értékes bábu előtt, ezért a játékosnak el kell vele lépnie, így az addig védett (kevésbé értékes) bábu üthetővé válik.

![Skewer example](https://github.com/gbtami/pychess-variants/blob/master/static/images/CVariantsGuide/Skewer.png)

**Felfedett támadás (Discovered Attack)** - Amikor egy bábu üthetne, de egy másik, saját bábu az útjában áll. Amikor ezzel a másik bábuval ellépünk, akkor a korábban ütni nem képes bábunak utat nyitunk. 

A képen látható példa: a huszárral ellépve a bástya számára szabaddá válik az út, a király pedig sakkban lesz (ez a *felfedett sakk*). A huszár pedig olyan mezőre érkezik, ahonnan a vezér ütésben van (és leütésre is kerül a következő lépésben).

![Felfedett támadás ábra](https://github.com/gbtami/pychess-variants/blob/master/static/images/CVariantsGuide/Discovery.png)

**Áldozat (Sacrifice)** - Anyagi veszteség (valamelyik bábu feláldozása) a jobb pozíció megszerzésének érdekében.

A képen látható példa: ha a vezér üti a sötét huszárját, akkor utána a gyalog könnyen leütheti a vezért. Viszont a világos huszár a vezér korábbi helyére tud majd lépni, amivel mattot ad a királynak. A világos játékos feláldozta a vezért egy jobb (nyerő) pozíció miatt.

![Áldozat ábra](https://github.com/gbtami/pychess-variants/blob/master/static/images/CVariantsGuide/Sacrifice.png)
