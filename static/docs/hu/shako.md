# ![Shako ikon](https://github.com/gbtami/pychess-variants/blob/master/static/icons/shako.svg) Shako

![Shako ábra](https://github.com/gbtami/pychess-variants/blob/master/static/images/CVariantsGuide/Shako.png)

A Shako egy sakkvariáns, melyet Jean-Louis Cazaux tervezett meg. Ezt a játékot egy 10x10-es táblán játsszák és kétféle új bábut vonultat fel: az ágyút és az elefántot, mindkettő a kínai sakkból (Xiangqi) származik.

A Shako eszperantó nyelven sakkot jelent. A tervezője úgy szeretett volna egy új játékot alkotni, hogy közben a klasszikus sakk örökségét is megőrizze. A standard sakk minden szabálya itt is érvényes, és a kezdőállás is úgy van kialakítva, hogy szinte minden megszokott megnyitás továbbra is működjön.

A játék megtervezése 1990-ben fejeződött be és 2007-ben a D.B. Pritchard által szerkesztett Sakkváltozatok enciklopédiájába is bekerült.

## Szabályok

A szabályok alapvetően ugyanazok, mint a standard sakkban. Mivel a játékot 10x10-es táblán játsszák, ezért a gyalogot a 10. sorban lehet átváltoztatni (akár elefánttá vagy ágyúvá is).

### Elefánt

![Elefánt ábra](https://github.com/gbtami/pychess-variants/blob/master/static/images/CVariantsGuide/ShakoElephant.png)

Az elefánt (angolul: Elephant) hasonló, mint a kínai sakkban, de van egy jelentős különbség: a shako elefántja egy vagy két mezőt is léphet átlósan (míg a kínai sakk elefántja csak kettőt). Továbbá az első átlós mezőt képes átugrani. A futónál ugyan kisebb távot képes mozogni, az ugrási képessége azonban hasznos lehet a játszma során.

A játszmák során **E** betűvel jegyezzük.

### Ágyú

![Ágyú ábra](https://github.com/gbtami/pychess-variants/blob/master/static/images/CVariantsGuide/Cannon.png)

Az ágyú (angolul: Cannon) ugyanúgy működik, mint a kínai sakkban: úgy mozog, mint a bástya (függőlegesen vagy vízszintesen akárhány mezőt), viszont ütni csak úgy tud, ha van egy köztes bábu, amit közben "átugrik". Mivel erre a köztes bábura minden ütéshez szüksége van, ezért az ágyú az egyik leggyengébb egység a Shakoban, főleg a végjátékban. Ugyanakkor nagyon trükkös helyzeteket lehet vele teremteni, amire érdemes odafigyelni.

A játszmák során **C** betűvel jegyezzük, ami az angol *Cannon* szó rövidítése.
